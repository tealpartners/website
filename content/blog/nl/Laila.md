Noem me gerust leergierig. Ik hou ervan om me onder te dompelen in de business van de klant. Op zoek te gaan naar oplossingen. Steeds bijleren en nieuwe zaken uitproberen. Dat houdt me mentaal fit. Mijn passie is het schrijven van flexibele code voor software die je makkelijk kan inpassen in de complexe projecten die wij doen. 



Ontwikkelen is een creatieve job. Mensen kijken raar op als ik dat zeg. Maar er zijn verschillende manieren om tot een resultaat te komen. Vind je het belangrijk dat je software mee evolueert met de noden van gebruikers of met nieuwe systemen op de markt? Dan is het nodig om anders te coderen, zeg maar: creatiever.



In het middelbaar studeerde ik boekhouden en informatica. Ik was van plan om leerkracht te worden, maar een leraar raadde me aan om voor informatica te kiezen. Hij had gemerkt dat ik sterk was in logisch denken. Ik ben hem nog steeds dankbaar. Programmeren is mijn droomjob. Vooral wanneer ik de vrijheid krijg om mijn job zelf in te vullen, functioneer ik het beste. 



Bij vrijheid komt verantwoordelijkheid. Ik houd ervan om initiatief te nemen en dat wordt bij Teal Partners gestimuleerd. Ik werk als zelfstandige en toch heb ik nooit het gevoel dat ik er niet bij hoor. In andere bedrijven vallen freelancers vaak uit de boot, bijvoorbeeld bij teambuildings. Niet bij Teal Partners. Ik ben part of the team, net zozeer als de anderen. 



Ik doe mijn job dolgraag maar mijn privéleven is net zo belangrijk. Ik ben mama van drie kindjes en mijn man is ook softwareontwikkelaar. Een gezonde work-lifebalans is cruciaal, en die vind ik bij Teal Partners. Er is respect en begrip voor je privéleven. Je kiest waar en wanneer je werkt. Toen ik drie weken thuis was door een operatie, heb ik vanuit de zetel gewerkt. Flexibiliteit werkt in twee richtingen. 



IT Is een mannenwereld. Er zijn nog steeds macho’s die denken dat een vrouw met hoge hakken onmogelijk een kei in coderen kan zijn. Dat soort onzin hoor je hier niet. Je krijgt niet minder kansen omdat je zwanger kan worden. Geloof me, ik heb het anders meegemaakt. Ook in IT verdienen vrouwen vaak minder. Soms komt dat omdat ze niet graag onderhandelen. Maar het is niet omdat je niet graag onderhandelt dat je minder waard bent. Dat begrijpen ze bij Teal Partners. Het is hier trouwens niet aan de orde, want onze lonen zijn transparant. 



Mijn filosofie als ontwikkelaar is: eigenlijk weet ik niets. Er zijn zoveel technologieën. Zoveel te leren. Dingen veranderen snel. Hoeveel je ook denkt te weten, het is het topje van de ijsberg. Daarom stel ik me op als een spons. We hebben een team van toppers met een brede, sterke basis. Toch is iedereen bescheiden. We beseffen dat we van elkaar moeten leren. Geen IT-specialist ter wereld is zo straf dat hij alles kent. In een snel veranderende wereld heb je elkaar nodig.