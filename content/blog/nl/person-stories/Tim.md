<!-- title: Tim -->
<!-- author: Tim -->
<!-- date: 2020-05-01 -->
<!-- img: /assets/img/blogimages/headerimage_placeholder.png -->

Ik werk zowel voor klanten als aan ons eigen product, de Viren-berekeningsmodule. In 2016 was ik de eerste werknemer van Teal Partners. Toen Koen en Jelle me belden, was ik meteen overtuigd. Een mens kan zoveel van hen leren, zowel technisch als zakelijk. Ze vullen elkaar geweldig aan. Als ze aan het brainstormen slaan, kunnen er maar weinigen volgen. Het is een plezier om mee te maken. 

Onze rol als ontwikkelaar is breed gedefinieerd. Je gaat bijvoorbeeld mee naar de klant of je overziet gebruikerstesten. Dat maakt de job boeiender. Elders moet je vaak uitvoeren wat een ander bedenkt en wordt je werk door weer iemand anders gecontroleerd. Dat is niet plezierig, maar ook niet nodig. Het zorgt ervoor dat projecten langer duren en dat wéér anderen nodig zijn om de boel te managen. Wij hebben geen analysten of architecten of projectmanagers in de rangen. Dat werkt vlotter. Er is minder ruis. Deze manier van werken is mogelijk dankzij het soort complexe projecten dat we doen en door het type mensen dat bij ons werkt. Generalisten die op meerdere niveaus denken. 

Er is geen keurslijf bij Teal Partners. Je krijgt de vrijheid om je job in te vullen zoals jij het wil. Je kiest je uren zelf. Zolang het werk maar gedaan is. Dat is voor nieuwkomers soms een schok. Want je moet het heft in handen nemen. Toestemming vragen hoeft niet. Wil je op een jobbeurs staan? Doe gerust. Een banner ontwerpen of een blog schrijven? Ga je gang. Je krijgt zoveel verantwoordelijkheid als je wil. Er is geen handboek, geen Codex met Gedragsregels. 

Ik denk niet dat je zelfsturing makkelijk in een organisatie kan invoeren. Maar bij Teal Partners zit het vanaf de start in het DNA. Collega’s nemen spontaan verantwoordelijkheden op. Ook zaken als administratie, receptie of office management organiseren we samen. Dat is organisch gegroeid. We zorgen als een team voor alle taken in het bedrijf. Van eenvoudige zaken als cola bestellen tot essentiële kwesties als recrutering. Formele testen of klassieke evaluatieformulieren zijn aan ons niet besteed. We werken op gevoel en houden rekening met de mening van collega’s. Elke maand verwelkomen we gemiddeld één nieuwe collega. 