<!-- title: Kelly -->
<!-- author: Kelly -->
<!-- date: 2020-05-4 -->
<!-- img: /assets/img/blogimages/headerimage_placeholder.png -->

Bij Teal Partners werk ik in een team van twaalf aan een payroll-applicatie. In mijn huidige job programmeer ik meer dan vroeger en dat doe ik liever. In andere bedrijven word je vaak gepusht naar zogenaamd hogere rollen die niet per se aansluiten bij je sterktes of interesse. Terwijl ik nu mijn job zelf kan samenstellen, rekening houdend met het werk dat er is en zonder het technische uit het oog te verliezen.

Naast het ontwikkelen, zet ik me samen met enkele collega’s in voor het FUN-team. Wij zorgen voor teambuildings en andere plezierige activiteiten zoals etentjes of een quiz. Een goede sfeer is belangrijk want je spendeert zoveel tijd op het werk. Ik heb ook al in andere teams geholpen, zoals het recruitment-team of het team dat gespecialiseerd is in technische zaken. Dat verloopt hier allemaal erg relax. Je kiest wat je het beste ligt en waar je het meeste zin in hebt.

Ik was vroeger een echte gamer. Bracht uren achter de computer door, zeker toen ik op mijn twaalfde een zware heupoperatie moest ondergaan. Mijn broer studeerde Toegepaste Infomatica en zo leerde ik ook een en ander bij. Het techische sprak me aan en ik bleek er aanleg voor te hebben. Een studie Industrieel ingenieur gaf me de brede basis die ik nodig had. Intussen ben al meer dan tien jaar .NET-developer, waarvan de laatste twee jaar bij Teal Partners.

Al vanaf het eerste contact was ik verbaasd over het vertrouwen en de openheid hier. Het waren mijn latere collega’s die me interviewden voor de job. Niet de ‘bazen’, zoals dat bij andere start-ups weleens het geval is. Geen HR-mannetje. Ik sprak rechtstreeks met de mensen met wie ik zou samenwerken. Zij kregen het volledige vertrouwen en dat vond ik sterk.

Er zijn bij Teal Partners ook geen bazen. Iedereen is zijn eigen baas en het team draagt samen het bedrijf. Het bewijs daarvan was meteen tijdens dat eerste gesprek geleverd. Op andere plaatsen spreekt men al snel over een vlakke structuur maar dit is de eerste plek waar ik dat effectief merk. Eén vaste regel is er wel: op vrijdagavond stoppen we om kwart na vier met werken en drinken we samen een pint. Want FUN is net zo belangrijk als hard werken. 