<!-- title: Een open loonbeleid -->
<!-- author: Koen Denies -->
<!-- date: 2019-05-22 -->
<!-- img: /assets/img/portretten/011-websitecut-hover.jpg -->

<p class="page__image">
    <img src="/assets/img/portretten/011-websitecut-hover.jpg" alt="">
</p>

<p>
   Een open loonbeleid is niet evident. De buitenwereld reageert vaak sceptisch. In sommige bedrijven vragen ze expliciet of we "alsjeblieft niet te veel willen vertellen over onze loontransparantie". Uit angst of behoudsgezindheid. 
</p>
<p>
  Mensen bestempelen het als een modegril, een experiment dat gedoemd is om te mislukken. Ook al hebben Jelle en ik een uitgebreide ervaring op het vlak van Payroll & HR, onze keuze voor een open loonbeleid ziet men als een utopisch ideaal dat enkel werkt in een start-up waar vijf man werkt. Of tien man, misschien. 
</p>
<p>
    Vandaag telt Teal Partners 26 medewerkers. Samen realiseren we grote en complexe softwareprojecten. Alle collega’s staan pal achter het open loonbeleid. Omdat deze transparantie een eerlijke verloning garandeert. Het maakt dat we beter samenwerken en een hechter team vormen. 
</p>
<p>
    Nooit verleiden we een kandidaat met een paar honderd euro méér dan het loon van de mensen die al aan boord zijn. Bij elke aanwerving overleggen we samen over het financiële voorstel dat we doen. Een loonkloof tussen mannen en vrouwen is ons vreemd. Niet dat we geen vrouwen aan boord hebben. Met liefst 5 vrouwelijke collega’s hebben we voor de sector een atypische bezetting. Net zomin gaapt er een kloof tussen onze hoogste en laagste lonen, zoals in de meeste bedrijven.
</p>
<p>
    Soms leidt ons open loonbeleid tot verrassende gesprekken. Toen we een van onze medewerkers meer loon wilden geven, wees hij het voorstel af. Hij wilde liever nog een paar maanden wachten, tot hij net zoveel kon bijdragen als zijn meer ervaren collega. In hoeveel bedrijven komt dat voor, denk je?
</p>

<p>
Is een open loonbeleid zaligmakend? Zeker niet. Er zijn uitdagingen aan onze manier van werken. Hoe bepaal je het loon precies? Welke criteria gebruik je? Het antwoord is niet eenduidig. Overleg is de sleutel. We hebben aandacht en respect voor elke individuele situatie en communiceren altijd open en eerlijk. We houden rekening met relevante ervaring, met leeftijd, met de waarde die iemand toevoegt, en met de markt. Regelmatig vergelijken we onze lonen met die van gelijkaardige bedrijven. De resultaten bespreken we in team, en waar nodig passen we aan.  
</p>

<p>
    Voor ons werkt het. Sinds onze start drie en een half jaar geleden, hebben we nog geen seconde spijt gehad van onze keuze voor een open loonbeleid. Sterker nog: we kunnen het elk bedrijf aanraden. Wie over een gevoelig thema als verloning open durft te praten, schept openheid en vertrouwen. Dat is volgens mij het beste fundament om een sterk team uit te bouwen.
</p>