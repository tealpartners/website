<!-- title: Een inspirerende energiebom vol nieuwe inzichten  -->
<!-- author: Nick Van Langendonck & Koen Denies -->
<!-- date: 2020-10-12 -->
<!-- img: /assets/img/blogimages/hifluence-blog.jpg -->

<h2>
Teal Partners is een team van 28 softwareprofessionals. Het bedrijf bouwt complexe, onderhoudsvriendelijke IT-oplossingen die het potentieel hebben om een organisatie tot in de kern te veranderen. "Onze keuze voor zelfsturing speelt een belangrijke rol in onze snelle groei", zegt oprichter Koen Denies. "Daarom willen we er nog sterker op inzetten, met de hulp van Hifluence."
</h2> 

<p>
De naam Teal Partners verwijst naar het boek 'Reinventing Organisations' van Frederic Laloux over decentralisatie en zelfsturende teams. De auteur introduceert het begrip van de Teal-organisatie die resoluut kiest voor werknemersautonomie. 
</p>

<p>
Nieuw is het unbossing-principe niet voor Koen Denies. "Vanaf dag één hebben we gekozen voor zelfsturing. Teal Partners is niet mijn bedrijf, of dat van medeoprichter Jelle, maar het bedrijf van iedereen die er werkt. Er is volledige loontransparantie en medewerkers rekruteren hun eigen collega's. We verdelen het werk in teams, van hr tot sales. Voor ons is zelfsturing essentieel verbonden met wie we zijn."
</p>
<p class="blogpost__quote">
      We willen onze Teal-manier-van-werken niet verliezen door onze snelle groei.
</p>
<p>
Sinds de oprichting vijf jaar geleden kende Teal Partners een fikse groei. "Precies daarom doen we een beroep op Hifluence. We willen onze Teal-manier-van-werken niet verliezen door onze snelle groei."
</p>


<h2>Value proposition</h2>
<p>
Samen met Hifluence dacht het bedrijf na over de toekomst. Koen Denies: "Waar willen we over drie jaar staan? Wat zijn onze uitdagingen? Met welke klanten willen we werken? Met die antwoorden op zak weten we waar Teal Partners voor staat. Pas dan kunnen mensen zelfverzekerd op eigen houtje beslissingen nemen." 
</p>

<p>
"Bij veel bedrijven hangt de missie als een slogan aan de muur", zegt Nick Van Langendonck van Hifluence. "Gelukkige mensen maken een gelukkige organisatie, ik zeg maar wat. Stel dat ik de boekhouder ben: wat kan ik met zo'n slogan? Alleen als de betekenis glashelder is, kunnen mensen er naar handelen. In een kleine groep gaat dat organisch, maar in een snelgroeiend team wordt het een ander verhaal."
</p>
 
<p class="page__image--wide">
      <img src="/assets/img/blogimages/hifluence-blog.jpg" alt="">
</p>

<h2>Collectieve intelligentie</h2>
<p>
Onder leiding van Hifluence brainstormde het 28-koppige team over deze toekomstvragen. Nick Van Langendonck: "In traditionele bedrijven sluiten de CEO's zich twee dagen op in een kasteel en komen ze met allerlei zotte ideeën. Bij Teal Partners wordt de collectieve intelligentie aangesproken. Dat is een uitdaging, met zoveel mensen. Maar het werkt, omdat iedereen bij Teal Partners doordrongen is van het idee dat ze het bedrijf samen vorm te geven." 
</p>

<p> 
De brainstorm resulteerde in een concrete value proposition, zoals dat in vaktermen heet. Koen Denies: "Het is onze elevator pitch. Als iemand vraagt wat we nu eigenlijk doen bij Teal Partners, dan kunnen we dat nu in twee zinnen uitleggen: 'Teal Partners ontwerpt en bouwt softwareoplossingen voor toonaangevende bedrijven die digitaal willen uitblinken. In een resultaatgericht partnership helpen we hun fundamentele doelstellingen te verwezenlijken.'" 
</p>

<h2>Geen one-size-fits-all</h2>
<p>
"Van de Hifluence-inspiratiesessie over de trends en valkuilen van zelfsturing hebben we onthouden dat we niet alles zelf moeten doen", zegt Koen Denies. Het is best oké om externe expertise aan te trekken voor de zaken die blijven liggen. Ik denk bijvoorbeeld aan business development of marketing."
</p>
<p class="blogpost__quote">
     Teal Partners is niet te beroerd om zaken uit te proberen, maar maakt evengoed scherpe keuzes als iets niet werkt.
</p>
<p> 
De juiste manier van zelfsturing vinden is een proces van vallen en opstaan, zegt Nick Van Langendonck. "Zelfsturing is geen one-size-fits-all. Wat in het ene bedrijf zaligmakend is, is zinloos in het andere. Teal Partners is niet te beroerd om zaken uit te proberen, maar maakt evengoed scherpe keuzes als iets niet werkt."
</p>


<h2>Gelijk versus gelijkwaardig</h2>
<p>
"Het uitdelen van bonussen, dat was een heikel punt", zegt Koen Denies. "Mensen wilden niet beslissen over de extra's van hun collega's. Iedereen hetzelfde geven is ook geen oplossing, want sommigen steken hun nek uit. Dat willen we erkennen. Daarom starten we nu vanuit een voorstel dat opgemaakt wordt door Jelle en mij."
</p>   
<p class="blogpost__quote">
      Je hoeft niet iedereen bij elke beslissing te betrekken. Dat is een veelvoorkomende misvatting over zelfsturing.
</p>
<p>
"Je hoeft niet iedereen bij elke beslissing te betrekken. Dat is een veelvoorkomende misvatting over zelfsturing", zegt Nick Van Langendonck. "Je moet bepalen wie wanneer wat beslist. Nog zo'n misvatting is dat iedereen gelijk is. Mensen zijn niet gelijk, ze zijn gelijkwaardig. Kies je voor een evenwichtige work-lifebalans? Prima. Wil je dubbele uren kloppen? Ook goed, en dan krijg je iets extra."
</p> 

<h2>Concrete resultaten</h2>
<p>
"We gaan prat op onze overlegcultuur, maar het is niet makkelijk om beslissingen te nemen met een groep van 28", zegt Koen Denies. "Hifluence introduceerde het principe van consent besluitvorming, van het Franse consente of toestemming. Als je een voorstel doet, wordt dat uitgevoerd tenzij iemand tegenargumenten aandraagt. Sinds we die techniek gebruiken, nemen we vlotter beslissingen." 
</p>   
<p>
Ook nieuw zijn de tacticsmeeting op maandag, waar agenda's en noden binnen de projectcontext worden besproken, en de adviesraad, waar collega's projecten met elkaar bespreken. "Zo weten we van elkaar waar we mee bezig zijn, geven we elkaar in een veilige omgeving feedback en oefenen we ons verhaal voor we het aan de klant presenteren", zegt Koen Denies. 
</p> 

<h2>Energiebom</h2>
<p>
"Het traject is een energiebom", zegt Denies. "We kregen zoveel nieuwe inzichten die ons sterkten in onze overtuiging. We kregen het gevoel er niet alleen voor te staan. Alles verliep online, conform de coronaregels. Dat lukte prima, alsof we het live deden. Het toont de flexibiliteit van Hifluence." 
</p>   
<p class="blogpost__quote">
      Het is geweldig om te zien hoe onze mensen nog meer initiatief nemen en zelf knopen doorhakken.
</p>
<p>
Als belangrijkste pluspunt onthoudt Koen Denies dat de medewerkers zich bewuster zijn geworden van hun impact. "Hifluence stimuleerde ons om even uit de ratrace te stappen en samen na te denken over ons bedrijf, onze uitdagingen en hoe we willen groeien. Het is geweldig om te zien hoe onze mensen nog meer initiatief nemen en knopen doorhakken, nu ze een helder kader voor ogen hebben." 
</p> 

<p class="blogpost__content__outro">
-- Nick Van Langendonck & Koen Denies
</p>





