<!-- title: Teal-manier-van-werken bewaren ondanks onze snelle groei  -->
<!-- author: Nick Van Langendonck & Koen Denies -->
<!-- date: 2020-10-12 -->
<!-- img: /assets/img/blogimages/hifluence-blog.jpg -->

<h2>
Teal Partners groeide op vijf jaar tijd tot 28 medewerkers. "Onze keuze voor zelfsturing speelt een belangrijke rol in onze snelle groei", zegt oprichter Koen Denies. "Daarom willen we er nog sterker op inzetten, en Hifluence helpt ons daarbij." 
</h2> 

<p>
Het Antwerpse consultancybureau Hifluence is gespecialiseerd in het stimuleren van zelfsturing bij bedrijven. "Let's unboss your organization", staat er op hun website.
Nieuw is het unbossing-principe niet voor Koen Denies van Teal Partners. "Vanaf dag één hebben we gekozen voor deze manier van werken. Teal Partners is niet mijn bedrijf, of dat van medeoprichter Jelle, maar het bedrijf van iedereen die er werkt. Er is volledige loontransparantie en medewerkers rekruteren hun collega's. We verdelen het werk in teams, van hr tot sales. Voor ons is zelfsturing essentieel verbonden met wie we zijn."
</p>

<p class="blogpost__quote">
      We willen onze Teal-manier-van-werken niet verliezen door onze snelle groei.
</p>
<p>
Sinds de oprichting kende Teal Partners een fikse groei. "Precies daarom doen we een beroep op Hifluence. We willen onze Teal-manier-van-werken niet verliezen door deze snelle groei." In een reeks van workshops onderzocht Teal Partners met de hulp van Hifluence hoe het bedrijf nog kon groeien op het vlak van zelfsturing. 
</p>

<h2>Glasheldere missie</h2>
<p>
Samen met Hifluence dacht Teal Partners na over de toekomst. Koen Denies: "Waar willen we over drie jaar staan? Wat zijn onze uitdagingen? Met welke klanten willen we werken? Met die antwoorden op zak weten we waar wij als bedrijf voor staan. Pas dan kunnen mensen zelfverzekerd op eigen houtje beslissingen nemen."
</p>

<p>
Bij veel bedrijven hangt hun missie als een slogan aan de muur, zegt Nick Van Langendonck van Hifluence. "Gelukkige mensen maken een gelukkige organisatie, ik zeg maar wat. Stel dat ik de boekhouder ben: wat kan ik met zo'n slogan? Alleen als de betekenis glashelder is, kunnen mensen er naar handelen. In een kleine groep gaat dat organisch, maar in een snelgroeiend team wordt het een ander verhaal."
</p>
 
<p class="page__image--wide">
      <img src="/assets/img/blogimages/hifluence-blog.jpg" alt="">
</p>

<h2>Collectieve intelligentie</h2>
<p>
Onder leiding van Hifluence brainstormde het 28-koppige team over deze toekomstvragen. Nick Van Langendonck: "In traditionele bedrijven sluiten de CEO's zich twee dagen op in een kasteel en komen ze met allerlei zotte ideeën. Bij Teal Partners wordt de collectieve intelligentie aangesproken. Dat is een uitdaging, met zoveel mensen. Maar het werkt, omdat iedereen bij Teal Partners doordrongen is van het idee dat ze het bedrijf samen vorm te geven."
</p>

<p> 
De brainstorm resulteerde in een concrete value proposition, zoals dat in vaktermen heet. Koen Denies: "Het is onze elevator pitch. Als iemand vraagt wat we nu eigenlijk doen bij Teal Partners, dan kunnen we dat nu in twee zinnen uitleggen: 'Teal Partners ontwerpt en bouwt softwareoplossingen voor toonaangevende bedrijven die digitaal willen uitblinken. In een resultaatgericht partnership helpen we hun fundamentele doelstellingen te verwezenlijken.'"
</p>

<h2>Geen one-size-fits-all</h2>
<p>
"Zelfsturing is geen one-size-fits-all", zegt Nick Van Langendonck. "Wat in het ene bedrijf zaligmakend is, is zinloos in het andere. Teal Partners is niet te beroerd om zaken uit te proberen, maar maakt evengoed scherpe keuzes als iets niet werkt."
</p>

<p>
"Van de Hifluence-inspiratiesessie over de trends en valkuilen van zelfsturing hebben we onthouden dat we niet alles zelf moeten doen", zegt Koen Denies. Het is best oké om externe expertise aan te trekken voor de zaken die blijven liggen. Ik denk bijvoorbeeld aan business development of marketing."
</p>
<p class="blogpost__quote">
     Teal Partners is niet te beroerd om zaken uit te proberen, maar maakt evengoed scherpe keuzes als iets niet werkt.
</p>
<p> 
"Een veelvoorkomende misvatting over zelfsturing is dat iedereen bij elke beslissing moet betrokken worden. Dat is niet nodig", zegt Nick Van Langendonck. "Mensen zijn niet gelijk, ze zijn gelijkwaardig. Kies je voor een evenwichtige work-lifebalans? Prima. Wil je dubbele uren kloppen? Ook goed, en dan krijg je iets extra."
</p>
<p>
"Het uitdelen van bonussen, dat was een heikel punt", zegt Koen Denies. "Mensen wilden niet beslissen over de extra's van collega's. Iedereen hetzelfde geven is ook geen oplossing, want sommigen steken hun nek uit. Dat willen we erkennen. Daarom starten we nu vanuit een voorstel dat opgemaakt wordt door Jelle en mij."
</p>


<h2>Concrete resultaten</h2>
<p>
Hifluence introduceerde het principe van <i>consent besluitvorming</i>, van het Franse consente of toestemming. Een voorstel wordt uitgevoerd tenzij iemand tegenargumenten geeft. "We gaan prat op onze overlegcultuur, maar het is niet makkelijk om beslissingen te nemen met een groep van 28", zegt Koen Denies. "Met deze nieuwe techniek nemen we vlotter beslissingen."
</p>   
<p>
Ook nieuw zijn de adviesraad, waar collega's projecten met elkaar bespreken, en de tacticsmeeting waar agenda's en noden binnen projectcontext op tafel liggen. "Zo weten we van elkaar waar we mee bezig zijn", zegt Koen Denies. "We geven elkaar in een veilige omgeving feedback en we oefenen we ons verhaal voor we het aan de klant presenteren."
</p> 

<p class="blogpost__quote">
      Het is geweldig om te zien hoe onze mensen nog meer initiatief nemen!
</p>

<h2>Energiebom</h2>
<p>
"Het traject is een energiebom die ons tal van inzichten gaf", zegt Koen Denies. "Het sterkte ons in onze overtuiging over zelfsturing en gaf ons het gevoel er niet alleen voor te staan. Medewerkers zijn zich bewuster geworden van hun impact. Hifluence stimuleerde ons om even uit de ratrace te stappen en samen na te denken over ons bedrijf, onze uitdagingen en hoe we willen groeien. Het is geweldig om te zien hoe onze mensen nog meer initiatief nemen en knopen doorhakken, nu ze een helder kader voor ogen hebben."
</p>   

<p class="blogpost__content__outro">
-- Nick Van Langendonck & Koen Denies
</p>





nl blog hifluence.txt
nl blog hifluence.txt wordt weergegeven.