<!-- title: Als niet IT’er tussen een bende die-hards -->
<!-- author: Britt -->
<!-- date: 2020-11-16 -->
<!-- img: /assets/img/blogimages/bm.jpg -->

Sinds begin oktober is Britt Marien gestart bij Teal Partners. We vroegen haar om een dagboek bij te houden over haar eerste week. Lees mee!  

Koen & Jelle: ‘Britt, we hebben iemand nodig die mee gaat helpen om alles te laten draaien. We weten nog niet goed hoe je functie er gaat uitzien, maar we weten wel dat we zo iemand nodig hebben. Iemand die dingen vastpakt en zorgt dat ze gedaan geraken. Dat kan vanalles zijn. Office management, events, administratie, HR-dingen, marketing. Enfin, er zijn dingen die branden en dingen die gewoon moeten gebeuren. Zie jij dat zitten?’
Ik: ‘Awel, JA!’

<p class="page__image--wide">
        <img src="/assets/img/blogimages/bm.jpg" alt="">
  </p>


## Maandag 5/10
Om negen uur wandel ik de lift uit en mijn nieuwe job binnen. Toch altijd spannend, zo de eerste dag op een nieuw kantoor. Hoe gaan de mensen zijn, wat zijn de regels, hoe loopt alles? 
Bij Teal is dat snel duidelijk: iedereen is oprecht vriendelijk, joviaal en verwelkomend. Aan regels doen ze niet. De dingen die niet lopen, mag ik fixen. Geweldig toch?

Koen komt even langs mijn bureau en geeft me een kort overzicht van zaken waar ik me al mee kan bezighouden. Mijn laptop ben ik vorige week al komen halen, ik kan dus direct beginnen. 

Er is vorige week een nieuwe collega gestart. Daar kan ik al aantal administratieve zaken voor in orde brengen. Er is een lijst nodig van prospects voor een project. In de namiddag krijg ik een overzicht van Jelle, vooral van admin stuff, zoals facturatie, bankzaken en de boekhouding. Hij herhaalt: ‘Als je iets ziet liggen, pak dat vast, kom maar met ideeën.’ Zalig!

Omdat mijn hoofd nu toch wel heel vol zit, sorteer ik de koffietassenkast. Dat zorgt voor rust in het hoofd, dixit collega Sarah. Het werkt. Moe maar voldaan ga ik naar huis.

<div class="blogpost__image-in-text image-in-text--left">
    <img src="/assets/img/blogimages/vragenlijst.png" class="image-in-text__img">
    <p class="image-in-text__caption">De vragenlijst van Yana - origineel en toch niet zo makkelijk</p>
</div> 
  
## Dinsdag 06/10
Een bestelling die kwijt is terugvinden, facturen loggen en betalen, logins regelen voor software en mijn computer die kuren heeft: mijn dag vliegt vooruit. Rond het middaguur zijn er problemen met een server. De vloer wordt opengelegd. Drie collega’s zitten met kabels te prutsen op aangeven van een vierde collega die geanimeerd deelneemt via videochat. Iedereen vindt dat de normaalste zaak van de wereld. Geweldig!
’s Middags gaan we met een paar collega’s lunchen bij Otomat. Het heeft zijn voordelen, zo dicht bij Het Eilandje werken.

Na de middag laat ik mijn computer denken dat hij gewonnen heeft. Ik begin aan een kantoorrondje om te zien welke dingen ik kan bijbestellen, zoals drank, koekjes, pennen of papier. Aangezien het opruimen van de keukenkast positief werd onthaald, doe ik hetzelfde in de vergaderzalen. 

Yana komt me een vragenlijst geven. Het is de bedoeling dat ik, door met collega’s te babbelen, het antwoord vind op vragen als ‘Wie is op dit moment in het bezit van de Teal Wisselbeker en wie is daar stikjaloers om?’. Het doel is om de collega’s beter te leren kennen. Dit is de voorbereiding voor het kwart-na-vier-pintje op vrijdag. Mijn vriend werkt al een tijdje bij Teal, dus ik ken al enkele verhalen. Toch niet gemakkelijk!

<div class="blogpost__image-in-text image-in-text--right">
    <img src="/assets/img/blogimages/cadeau-elke.png" class="image-in-text__img">
    <p class="image-in-text__caption">Successen zijn er om gevierd te worden - tijd om te shoppen!</p>
</div> 

## Woensdag 07/10
Een collega heeft een nieuwe klant aangebracht.  Successen bij Teal worden uitgebreid gevierd, daarom vraagt Koen of ik een mooi cadeau kan voorzien. Met plezier! Een hoop papierwerk is een tijdje blijven liggen. Ik vlieg er ik met volle goesting in. 

Nieuwe medewerkers komen bij Teal normaal direct in een projectteam terecht, maar ik moet zelf mijn weg wat zoeken. Welke software gebruiken we? Waar staat dit of dat? Hoe zijn bepaalde dingen geregeld? Iedereen is extreem behulpzaam, maar ik zet toch op mijn to-dolijst dat we misschien werk kunnen maken van een soort onboardingsplan, zodat we zeker niets missen. Stuff to think about. Maar dat is voor later, nu eerst doorwerken aan die prospectenlijst van maandag!

## Donderdag 08/10
LinkedIn en Google Analytics, de verloftool van SD Worx, aanvragen bij de bank, administratie voor een aanpassing aan ons arbeidsreglement, preventieplannen voor Mensura: het staat vandaag allemaal op mijn agenda. Misschien ook eens nadenken over een korte corona-update op onze Slack: hoe gaan we werken volgens de nieuwe maatregelen, wat als je je ziek voelt, wat als een collega ziek wordt? ‘Britt, regel jij dan vanaf nu ook de broodjes?’ Check!

## Vrijdag 09/10
Tijd voor het echte werk: meetings!  
Bovenaan op de agenda staat de HR-meeting met de collega’s. Ik kan meteen nog een paar nieuwe taken op m’n lijstje zetten. Een voorbeeldje? Bij Teal werken we met een Flex Income Plan (FIP), een soort van voordelenpakket dat je zelf kan invullen. In de komende weken ga ik dit pakket nakijken, aanvullen en onderhouden voor alle collega’s. 

Direct daarna hebben we een meeting met Toreon. Zij gaan ons helpen met het behalen van ons ISO-certificaat. Iedereen neemt deel aan deze meeting; al dan niet via videocall wegens corona. Het gaat over de opstart van een veilige werkomgeving voor alle data waarmee we in aanraking komen. We krijgen meer uitleg over de interne en externe audit die eraan komt.

De rest van de dag vliegt voorbij. Voor het ik het weet, is het kwart na vier: het moment waarop ze bij Teal tijd maken voor pintjes/cola en een praatje met de collega’s. Hier komen, mede dankzij de vragenlijst van dinsdag, verhalen boven van voorbije teambuildings en dromen over de volgende. Geen probleem, zodra we terug mogen, regel ik dat wel!

