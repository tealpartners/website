<!-- title: De eerste week van Glenn bij Teal Partners: "Je nieuwe collega’s enkel digitaal ontmoeten is een uitdaging, maar na een week voel ik me al 'part of the team'"  -->
<!-- author: Glenn -->
<!-- date: 2020-12-15 -->

Glenn Dufraing startte begin november bij Teal partners. Hij schreef z’n eerste week voor ons neer in een dagboek. Lees gerust mee!

Hallo, ik ben Glenn Dufraing en ik ben nu ruim 1 jaar afgestudeerd. Ik werk momenteel als consultant voor Axxes en was op zoek naar een leuk project waar ik kon starten. Teal Partners zocht nog een .NET developer om aan een nieuwe applicatie te werken. Het bedrijf sprak mij aan omdat het een jong en gedreven bedrijf is.

Na een zeer interessant digitaal gesprek met Jeroen en Jelle van Teal Partners wist ik het, hier wil ik gaan werken! Gelukkig waren Jeroen en Jelle even enthousiast als ik. De week erna mocht ik al meteen beginnen.

## Maandag 9/11
Omdat ik ben begonnen tijdens de coronaperiode kan ik jammer genoeg niet naar het kantoor gaan. Maar gelukkig is dit tegenwoordig niet meer zo’n groot probleem en konden we digitaal opstarten. Ik word ingelicht over het project waar ik aan ga werken: we gaan voor onze klant een applicatie bouwen die gebaseerd is op een oude access databank. Mijn eerste dag word ik zeer goed ontvangen. Ik word voorgesteld aan het team. Iedereen vertelt wat over zijn interesses en zo leren we elkaar kennen. 
Daarna wordt via een meeting de huidige applicatie uitgebreid uitgelegd zodat ik volledig mee ben. De applicatie gaat over het beheer van projecten en charters waarbij goedkeuring moet gegeven worden door de juiste personen. Verschillende functionaliteiten zoals het inlezen van Excel bestanden en een mailsysteem zouden geïmplementeerd moeten worden. Een hele opdracht, maar gelukkig zijn er bij Teal Partners altijd ervaren ontwikkelaars beschikbaar die bereid zijn om te helpen!
Na de uitgebreide uitleg heb ik samen met een teamgenoot alles geconfigureerd op mijn computer zodat ik erin kan vliegen.

## Dinsdag 10/11
Vandaag is de eerste dag dat ik kan programmeren. ’s Morgens bespreken we de taken voor vandaag en wat we gisteren hebben gedaan. Ik heb geluk dat het team de week ervoor al gestart is aan de applicatie. Zo kan ik de stijl van de huidige code overnemen. 
Mijn collega’s vragen regelmatig of alles lukt en helpen mij indien nodig. Mijn eerste taak is het inlezen van projecten via een Excel. Ik doe hierbij zowel de back-als front-end. 
Ik word via Slack ook voorgesteld aan de andere collega’s van Teal Partners. Iedereen is zeer vriendelijk. Wat me vooral opvalt is de openheid van de bazen en de collega’s. Men probeert iedereen in te lichten wat er gaande is in het bedrijf. Ik kijk er naar uit om ze binnenkort op kantoor te kunnen zien.

<p class="blogpost__quote">
    Wat me vooral opvalt is de openheid van de bazen en de collega’s
</p>

## Woensdag 11/11
De dag begint met een daily meeting waarbij wordt besproken wat men de dag ervoor heeft gedaan. Iedereen deelt om de beurt zijn scherm zodat het hele team weet waar iedereen mee bezig is. Zo kan je makkelijk inpikken of tips geven zodat er sneller gewerkt kan worden. 
Vandaag zat ik vast tijdens het programmeren, maar dit werd gelukkig snel opgelost door middel van “pair programming”. Mijn eerste taak is nu volledig klaar, morgen start ik aan de volgende!

## Donderdag 12/11
De projecten die ik bij mijn vorige taak heb moeten inlezen, moeten nu getoond worden. Er wordt binnen mijn team afgesproken hoe we dit gaan aanpakken. 
Er is vandaag ook een TealBuilding aangekondigd voor over een paar weken. Deze gaat helemaal coronaproof zijn, we gaan namelijk een virtuele biertasting doen! We zullen uitleg krijgen over de verschillende smaken en enkele hapjes die bij deze bieren passen. Daarna gaan we verder met een quiz. De dag afsluiten doen we met enkele games zoals Among Us. Ik vind het zelf heel leuk dat zo’n evenementen georganiseerd worden. Dit zorgt er namelijk voor dat ik mijn collega’s nog beter kan leren kennen, en dat we iedereen van het bedrijf nog eens zien. Het is ook tof dat ik al meteen mag meedoen.
Er werd mij ook gevraagd wat mijn kledingmaat is voor een trui. Ik word dus niet als externe gezien maar ik ben echt ‘part of the team’. 

## Vrijdag 13/11
Vandaag is de laatste dag van mijn eerste week bij Teal Partners. Het was zeker een uitdaging omdat het allemaal digitaal gebeurde. Maar dit is allemaal zeer goed meegevallen! Mijn collega’s hebben hun uiterste best gedaan om mij hier thuis te laten voelen, en we hebben de digitale meetings volledig benut. 
De laatste dag van de week hebben we alles proberen af te werken waar we aan bezig waren. We hebben elkaar hierbij geholpen. Normaal blijven ze bij Teal Partners nog even plakken op vrijdag om iets te drinken. Maar dit zal voor een andere keer zijn.
Ik kijk enorm uit naar de komende weken bij Teal Partners en ik hoop dat mijn traject even vlot blijft lopen zoals mijn eerste week. Het is een aanrader!

