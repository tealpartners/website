<!-- title: De eerste week van Birte bij Teal Partners: “Leerrijk en overweldigend, maar één ding is zeker: ik ben super gemotiveerd” -->
<!-- author: Birte -->
<!-- date: 2020-11-23 -->

Sinds begin oktober is Birte De Smedt gestart bij Teal Partners. We vroegen haar om een dagboek bij te houden over haar eerste week. Lees mee!
 
Hallo, ik ben Birte De Smedt en ik ben net afgestudeerd, in juli 2020. Ik heb tijdens de zomervakantie besloten dat ik bij Teal Partners wilde werken. Teal Partners zat in mijn hoofd sinds de jobbeurs op mijn campus. Ik heb mijn gevoel gevolgd en hen gecontacteerd. Nu ben ik gestart aan dit nieuwe avontuur. Ik heb hierover veel te vertellen.

## Donderdag 1/10 

Na een treinrit en een wandeling van het station van Antwerpen naar het Teal Partners-kantoor (met behulp van Google Maps) stap ik uit de lift op de tweede verdieping en loop het kantoor binnen. Jelle, met wie ik enkel gemaild had, begroet me meteen, net als Tim, die me de komende dagen zal begeleiden. Deze ontvangst is zeer aangenaam. Na een korte rondleiding door het kantoor neem ik plaats aan een bureau naast Tim.
 
Tim helpt me met het installeren van programma’s en tools. We regelen de setup die ik nodig heb voor het project van Actief Interim, waar ik aan zal werken. Tussendoor word ik begroet door nieuwe collega’s. Ook Koen, die ik enkel via videochat gesproken had, komt gedag zeggen.

Als het middag is, gaan we iets eten. Ik ontmoet meteen nog een paar collega’s. Het is gezellig, al vind ik het stiekem ook wel een beetje overweldigend. Het is niet simpel om in een groep, waar iedereen elkaar kent, binnen te komen als nieuweling.
 
In de namiddag brengt Stijn mijn opzet rond flexibele verloning in orde. Ik krijg een lijst met vragen over de collega’s, bedoeld om hen wat beter te leren kennen. Het overvalt me een beetje. Ik heb nog even tijd nodig om te wennen aan de groep.

Tim geeft uitleg over het project van Actief Interim en hoe het juist in zijn werk gaat. Hij vertelt me dat ze gebruik maken van “API calls”. Sommige termen zijn nog relatief nieuw voor mij aangezien ik nog maar net ben afgestudeerd.

Ik vind het allemaal super interessant en luister aandachtig. Rond een uur of vijf is de golf van informatie genoeg voor één dag. Ik ga naar huis.

## Vrijdag 2/10

Vandaag zal het echte programmeren beginnen. Ik ga namelijk een klein blokje op de bestaande website van Actief Interim toevoegen.

We beginnen met de backend en gaan verder naar de frontend. Het is best wel speciaal om fullstack te developen. Dit ben ik op school niet gewend. Backend en frontend zijn meestal opgesplitst in aparte vakken, tenzij in Java, maar Teal gebruikt .Net en C#. Er is veel nieuw in de frontend. Ik heb nog nooit gehoord van Angular en Typescript en dergelijke. Gelukkig pik ik alles vlug op. Ook leer ik aan het einde van de dag omgaan met source control.

Af en toe komt er iemand gedag zeggen en vragen of ik alles wat kan volgen. Het is inderdaad pittig maar een leerproces gaat stapje voor stapje. Ik weet wel al na dag twee dat ik het super tof vind en zeker gemotiveerd ben om door te zetten.

Aangezien ik een zeer verlegen en stille persoon ben, is het voor mij zeer moeilijk om contacten te leggen. Het is tof om te zien hoe goed de collega’s elkaar kennen en hoe ze het met elkaar kunnen vinden. Dit zag ik op de vrijdagavonddrink, een leuk einde van de werkweek, al was het voor mij wat overweldigend.

## Maandag 5/10

Ik ontmoet Britt. Het is haar eerste dag. Zij zal HR-taken en ander organisatorisch werk op zich nemen. Het is super fijn dat ze koekjes voor ons heeft gebakken.
 
Tim geeft mij enkele opdrachten. Ik besluit het blokje dat ik vrijdag heb gemaakt uit te breiden zodat het een vollediger overzicht weergeeft.

Tim stelt voor om een project volledig from scratch te schrijven. Dat zie ik zeker zitten, aangezien ik nog niet weet hoe de structuur van de backend en frontend juist in elkaar zit. Ik doe dit deels samen met Tim maar ook deels door het volgen van tutorials, zodat ik ook zelfstandig kan leren.
 
## Dinsdag: 6/10

Vandaag werk ik verder aan mijn projectje van gisteren. Het gaat om een website die ik vanaf nul aan het opbouwen ben, gebaseerd op een bestaande databank. Het krijgt stilaan vorm.
 
Deze middag ga ik samen met Tim, Thomas en Dan eten in het park. Ik vind het leuk om een frisse neus te halen en met een klein groepje mensen te praten.

In de namiddag werk ik zelfstandig verder aan mijn project. 

## Woensdag 7/10
Vandaag kan ik de kennis gebruiken van wat ik vorige week heb geleerd. Het lukt me makkelijk om zelfstandig dingen toe te voegen. Dit vind ik super leuk om te programmeren.

In de voormiddag doen Tim en ik een videocall wanneer ik even vastzit. Tim is een grote hulp voor me, en ik ben blij dat ik op zijn steun kan terugvallen. Ik ben verbaasd hoe vlot dit gaat, digitaal, onder meer via screensharing. Britt vraagt me om te lunchen maar helaas was ik nog in een call met Tim. Ik vind het super lief dat ze aan mij gedacht heeft.

In de namiddag komt Koen langs voor een gesprek. Hij vertelt mij dat ik niet ongerust moet zijn dat ik er niet bij zou horen en dat ik goed werk lever. Als er een probleem is waarover ik zou willen praten, kan ik bij hem terecht. Hij zegt dat Tim zeer tevreden is over mij.
 
Dit geeft me een boost want ik ben wel wat onzeker en aangezien ik zo verlegen ben, vreesde ik dat ik misschien niet volledig zou passen bij Teal. Maar naarmate de tijd vordert, zal dit wel beter gaan. Ik heb gewoon tijd nodig om iedereen te leren kennen, op mijn tempo. Dit is natuurlijk niet gemakkelijk in tijden van corona. Ook het programmeren zelf gaat nog met vallen en opstaan, maar dat is normaal.
